በአዲስ አበባ ከተማ አስተዳድር በኮልፌ ቀራንዮ ክ/ከተማ ወረዳ 07 ቤቴል አካባቢ የሕብረት መድኃኒት የልማትና መረዳጃ እድር የተሻሻለ መተዳደሪያ ደንብ

መግቢያ 
ይህ እድር  በ1994 ዓ.ም የተመሰረተ ሲሆን ከአዲስ አበባ ከተማ አስተዳደር የማህበራዊና ሲቪል ጉዳይ ቢሮ በቁጥር 66/8/ህ/166/1 በተሰጠ ፈቃድ ከግንቦት 13 ቀን 1996 ዓ.ም ጀምሮ ሕጋዊ እውቅና አግኝቷል፡፡ እድሩ በ1996 ዓ.ም በአፀደቀው መተዳደርያ ደንብ ይመራ የነበረ ሲሆን ነባሩ መተዳደሪያ ደንብ እድሩ አሁን ካለበት የዕድገት ደረጃ ጋር የማይሄድ፣ በርካታ ማሻሻያዎች የተደረጉበትና እነዚህንም ሰነዶች አንድ ላይ ለመያዝ አስቸጋሪ በመሆኑ አዲስ  የመተዳደሪያ ደንብ ማውጣት አስፈላጊ ሆኖ ተገኝቷል፡፡ በመሆኑም እድሩ አሁን የደረሰበትን የእድገት ደረጃ በማጤንና የወደፊቱን የእድገት አቅጣጫ ግንዛቤ ውስጥ በማስገባት ይህ አዲስ መተዳደርያ ደንብ ተዘጋጅቷል፡፡ 
አንቀፅ 1
ዓላማ
ቀደምት ኢትዮጵያውያን ወገኖቻችን የመሰረቱትና በብዙ ድካምና ጥረት ያቆዩትን የመረዳዳትና የመተሳሰብ ባህል እኛም ልጆቻቸው ባህላዊ መሰረቱን ሳይለቅ የመጠቀም፤ የማቆየትና ለተተኪው ትውልድ የማስተላለፍ ኃላፊነት እንዳለብን እንገነዘባለን፡፡ ይህንኑ መሰረት በማድረግ የዕድራችን ዓላማዎች፡-
        1.1 በሕይወትና በሞት፣ በደስታና ሀዘን ጊዜ ለመረዳዳት፣ ለአካባቢ ሰላም መስፈን፣ ለእርቅና ልማት አስተዋፅኦ ማድረግ፣
        1.2 በአባላት መካከል ቤተሰባዊ ፍቅርንና መቀራረብን በበለጠ መፍጠር፣ ለማህበራዊ ግንኙነታችን መሰረት የሆነውን አንድነታችንን ማጠናከር፣ ዓመታዊ በዓል ማክበር፣
        1.3 በአባላትነት በአካባቢው የጋራ ችግሮች ላይ መምከርና መፍትሄ መሻት ፣
        1.4 የአካባቢውን ነዋሪዎች በማስተባበር በልማት ስራ ላይ መሳተፍ፣
        1.5 በአካባቢያችን ከሚገኙ የቤት ሥራ ማህበራት፣ ዕድሮች፣ የግል ተቋማት፣ መንግስታዊና መንግስታዊ ካልሆኑ ድርጅቶች ጋር በልማትና ማህበራዊ ጉዳዮች ዙሪያ ተባብሮና ተደጋግፎ መስራት፣
        1.6 እድሩ ከተለያዩ ምንጮች የሚያገኛቸውን ገቢዎች ሁሉ ለአባላቱ የመረዳጃ ጥቅም ለማሳደግና እድሩን በቀጣይነት በማጎልበት ጥቅም ላይ ማዋል፡፡
አንቀፅ 2
አጭር ርዕስ
ይህ ደንብ በኮልፌ ቀራንዮ ክፍለ ከተማ ወረዳ 07 ቤቴል ሆስፒታል አካባቢ የተቋቋመ የህብረት መድኃኒት የልማትና መረዳጃ እድር መተዳደርያ ደንብ ተብሎ ሊጠቀስ ይችላል፡፡ 
አንቀፅ 3
ትርጓሜ
የቃሉ አገባብ ልዩ ትርጉም ካልተሰጠው በስተቀር፤
    1 “እድር” ማለት በቤቴል ሆስፒታል አካባቢ በቤቶች ሕብረት ሥራ ማህበር ተደራጅተው ቤት የሰሩና በግል ቦታ ተመርተው መኖሪያ ቤት የሰሩ ወይም የገዙ ነዋሪዎች በፈቃዳቸው የመሰረቱት የህብረት መዳኃኒት የልማትና  መረዳጃ እድር ማለት ነው፡፡

    2 “ልማት” ማለት የእድሩ አባላት እውቀታቸውን፣ ጉልበታቸውንና  ገንዘባቸውን በማቀናጀት አካባቢውን ከብክለት፣ ጠንቅ ከሆኑት ማናቸውም ጎጅ ነገሮች ነፃ በማድረግ እንዲሁም ሁሉም የዕድሩ አባላት የጋራ ተጠቃሚ የሚሆኑበት የተለያዩ ልማታዊ ተግባራትን ማከናወን ማለት ነው፡፡

    3 “ደንብ” ማለት እድሩ የተቋቋመበትን አላማና ተልእኮ ከግብ ለማድረስ እንዲያስችል አባላት በአንድ ወጥ አስተዳደር የሚመሩበትና መብትና ግዴታቸው የሚረጋገጥበት የህብረት መድኃኒት የልማትና መረዳጃ ዕድር ደንብ ማለት ነው፡፡

    4 የአባል ሚስት ወይም የአባል ባል ማለት የኢትዮጵያ ፍትሐ ብሔር ህግ በሚፈቅደው መሰረት በባህላዊ ወይም በሃይማኖታዊ ወይም በማዘጋጃ ቤት የጋብቻ ሥነ-ሥርዓት ተጋብተው አብሮ የሚኖሩና በአባላት ቅፅ ላይ የተመዘገቡ ናቸው፡፡

    5 የአባሉ ቤተሰብ ማለት የመረዳጃ ዕድሩ ባዘጋጀው ዝርዝር መቆጣጠሪያ ቅፅ ላይ የተመዘገቡ ልጆች፣ የጉዲፈቻ ልጅ፣ የአባሉ እና /ባል/ሚስት/ እናት፣ አባት፣ እህትና ወንድም ናቸው፡፡



 አንቀፅ 4
የዕድሩ አድራሻና ክልል
4.1 የህብረት መድኃኒት የልማትና መረዳጃ ዕድር በአዲስ አበባ ከተማ ኮልፌ ቀራንዮ ክፍለ ከተማ ወረዳ 07 ቤቴል ሆስፒታል አካባቢ ነው፡፡
4.2 የዕድሩ ክልል በምስራቅ ከቤቴል ሆስፒታል በመለስ፤ በምዕራብ ከአጂፕ የመኖሪያ ቤት ህብረት ሥራ ማህበር በመለስ፤ በሰሜን ከውሃ ማጠራቀሚያ ጋን በታች በደቡብ ከአስፋልት መንገድ በላይ ነው፡፡ 
አንቀጽ 5 
የእድሩ አወቃቀር 
ሕብረት መድኃኒት የልማትና መረዳጃ እድር ከዚህ በታች የተጠቀሱት አወቃቀር ይኖረዋል፡፡ 
        5.1 ጠቅላላ ጉባኤ 
        5.2 ሥራ አመራር ኮሚቴ 
        5.3 ቁጥጥር ኮሚቴ 
        5.4 የአማካሪዎች /የግልግል/ ኮሚቴ 
        5.5 እንደአስፈላጊነቱ የተለያዩ ንዑሳን ኮሚቴዎች ሊቋቋሙ ይችላሉ፡፡ 

አንቀጽ 6
የእድሩ ሥራ አመራር ኮሚቴ 
የእድሩ ሥራ አመራር ኮሚቴ በጠቅላላ ጉባኤው ምርጫ የሚሰየምና ተጠሪነቱም ለጠቅላላ ጉባኤው ሆኖ በውስጡ 7 /ሰባት/ አባላት ይኖሩታል እነሱም፡- 
6.1 የእድሩ ዳኛ 
6.2 የእድሩ ምክትል ዳኛ 
6.3 የእድሩ ፀሐፊ 
6.4 የእድሩ ሂሳብ ሹም 
6.5 የእድሩ ገንዘብ ያዥ 
6.6 የንብረትና ሠራተኛ አስተዳደር እና 


አንቀጽ 7 
የእድሩ ቁጥጥር ኮሚቴ 
7.1 የእድሩ ቁጥጥር ኮሚቴ ብዛት 3/ሦስት/ ይሆናል፡፡ 
7.2 ተጠሪነታቸው ለጠቅላላ ጉባኤው ይሆናል፡፡ 
7.3 ዝርዝር የሥራ አፈፃፀማቸው በዚህ መተዳደሪያ ደንብ አንቀጽ 18 የተጠቀሰው ያጠቃለለ ይሆናል፡፡ 

አንቀጽ 8
የአማካሪዎች/ የግልግል/ ኮሚቴ 
8.1 ብዛታቸው 3 /ሦስት/ ይሆናል፡፡ 
8.2 ተጠሪነታቸው ለዕድሩ ጠቅላላ ጉባኤ ይሆናል፡፡ 
8.3 ዝርዝር የሥራ ኃላፊነታቸው በደንቡ አንቀጽ 19 የተጠቀሱትን ያጠቃለለ ይሆናል፡፡ 
አንቀጽ 9 
የጠቅላላ ጉባኤ ሥልጣንና ተግባር 
ጠቅላላ ጉባኤው ከዚህ በታች የተዘረዘሩት ሥልጣንና ተግባር ይኖሩታል፡፡ 
9.1 ጠቅላላ ጉባኤው የህብረት መድኃኒት የልማትና መረዳጃ እድር ከፍተኛው የሥልጣን አካል ነው፡፡ 
9.2 የእድሩን መተዳደሪያ ደንብ ያወጣል፤ ያፀድቃል፤ ያሻሽላል፤ ተጨማሪ ደንቦችንና መመሪያዎችን ያወጣል፤ 
9.3 የእድሩን ሥራ አመራር ኮሚቴ አባላት፤ የቁጥጥር ኮሚቴና የአማካሪ ኮሚቴ ይሾማል፤ ይሽራል፡፡ 
9.4 አስፈላጊ ሆኖ ሲገኝ በጥፋትና በቸልተኝነት በእድሩ ሥራ እንቅስቃሴ ላይ ችግር የሚፈጥሩ የሥራ አመራር ኮሚቴ አባላትን የሥራ ዘመናቸው ከማብቃቱ በፊት ከሥልጣን ሊያወርዳቸውና በምትኩ ተገቢ ናቸው ብሎ የሚያምንባቸውን መርጦ መሾም ይችላል፡፡ 
9.5 የእድሩን እድገትና የልማት አቅጣጫ ይቀይሳል፤ በጀት ያጸድቃል፤ ተግባራዊ መደረጉን ይቆጣጠራል፡፡ 
9.6 ከሥራ አመራር፤ ከቁጥጥር፤ ከአማካሪዎችና ከተለያዩ ኮሚቴዎች የሚቀርቡለትን ሪፖርቶች ያዳምጣል፤ መርምሮ ውሳኔ ይሰጣል፡፡ 


9.7 በዓመት 2 ጊዜ ጠቅላላ መደበኛ ጉባኤ ያደርጋል፡፡ እንደአስፈላጊነቱ የሥ/አ/ኮ/አስቸኳይ ስብሰባ ሲጠራ ወይም የአባላቱ 1/3 ስብሰባ እንዲደረግ በጽሑፍ ሲጠይቁ ስብሰባ ያካሄዳል፡፡ 
9.8 በጥፋት ላይ የተገኙ የእድር አባላትን በደንቡ መሰረት ይመክራል፤ ይገስፃል፤ ያስጠነቅቃል፤ ይቀጣል፤ እንደጥፋቱ ክብደት በአንቀጽ 30.8 መሰረት ከእድሩ አባልነት ያሰናብታል፡፡ 
9.9 የአዳዲስ አባላት የአባልነት ጥያቄና አሠራር በእድሩ መተዳደሪያ ደንብ መሰረት መሆኑን ያረጋግጣል፡፡ 
9.10 የዕድሩ ሥራ አመራር ከሌሎች አካላት ማለትም ከመሰል ማህበራት፤ ከመንግስታዊና መንግስታዊ ካልሆኑ ድርጅቶች፤ ከህዝባዊ ድርጅቶችና ከተለያዩ ተቋማት ጋር የሚደረጉ ግንኙነቶችና ጥያቄዎችን መርምሮ ይወስናል፡፡ 
9.11 በተለያዩ ኮሚቴዎች መካከል የሚፈጠሩ አለመግባባቶችን በተመለከተ ከግለግል ኮሚቴ የቀረበለትን ሪፖርት መርምሮ ለችግሩ መፍትሔ ይፈልጋል፡፡ ውሳኔ ይሰጣል፡፡ 
9.12 ለእድሩ እድገት አስፈላጊ ናቸው ብሎ ያመነባቸውን ልዩ ልዩ መዋጮዎች ይወስናል፤ የዕድሩ የገቢ ማስገኛ ዘዴዎችን የሚያጠና ኮሚቴ ይሰይማል፤ የጥናት ውጤቶችንም መርምሮ ውሳኔ ይሰጣል፡፡ 

አንቀጽ 10
የእድሩ ሥራ አመራር ኮሚቴ ሥልጣንና ተግባር 
10.1 ተጠሪነቱ ለጠቅላላ ጉባኤ ይሆናል፡፡ 
10.2 የእድሩን የዕለት ተዕለት ተግባር ይመራል፤ ይቆጣጠራል፤ በእድሩ መተዳደሪያ ደንብ የተሰጠውን ኃላፊነትና ተግባር በአግባቡ ያከናውናል፡፡ 
10.3 በእድሩ ዳኛ የሚቀርቡለትን የአዳዲስ አባላትን የአባልነት ጥያቄ አጣርቶ ያፀድቃል፤ የእድሩን መተዳደሪያ ደንብ የማይመጥኑ ሆነው የተገኙትን ጥያቄዎች ውድቅ ያደርጋል፤ መረጃውን ለጠቅላላ ጉባኤ ያሳውቃል፡፡ 
10.4 የእድሩ ፋይናንስና ንብረት በአግባቡ መያዙን ይቆጣጠራል፡፡ እያንዳንዱ የሥራ አመራር ኮሚቴ አባል በተመደበበት የሥራ ዘርፍ ኃላፊነቱንና ግዴታውን በትክክል መወጣቱን ያረጋግጣል፤ ይቆጣጠራል፤ ይከታተላል፤ ችግሮች ሲፈጠሩ ፈጣንና ወቅታዊ መፍትሔ ይሰጣል፡፡ 

10.5 በማናቸውም ቦታና ጊዜ እድሩን በመወከል ይጠይቃል፤ ይጠየቃል፤ መልስ ይሰጣል፤ይዋዋላል፤ ይከሳል፤ ይከሰሳል፤ ጠበቃ ቀጥሮ ይከራከራል፤ 
10.6 ለሥራ ክንውን አስፈላጊ የሆኑ ሰነዶችንና ፎርማቶችን ያዘጋጃል፤ ያሳትማል፤ በሥራ ላይ ያውላል፡፡ 
10.7 የእድሩን አጠቃላይ እድገትና የአባላቱን ፍላጎት እየገመገመ መተዳደሪያ ደንቡ እንዲሻሻል ያደርጋል፤ አዳዲስ ሀሳቦችንም ለጠቅላላ ጉባኤ ያቀርባል፡፡ 
10.8 ደንቡንና መመሪያዎችን ከማይፈፅሙና ለእድሩ አመራር እንቅፋት በሚሆኑ የሥራ አመራር አባላት ላይ የራሱን እርምጃ ይወስዳል፡፡ ውሳኔውንም ለጠቅላ ጉባኤው አቅርቦ ያፀድቃል፡፡ 
10.9 ንዑሳን ኮሚቴዎችን ይሾማል፤ ይሽራል፤ መመሪያ ይሰጣል፡፡ 
10.10 በገንዘብ ያዥ እጅ የሚቀመጠውን የመጠባበቂያ ገንዘብ/ ፒቲ ካሽ/ መጠን ይወስናል፡፡ 
10.11 የእድሩን አጠቃላይ እንቅስቃሴ በሚመለከት ለጠቅላላ ጉባኤ ሪፖርት ያቀርባል፡፡ 
10.12 የጠቅላላ ጉባኤውን መነጋገሪያ አጀንዳ ያዘጋጃል፤ በመጨረሻም የጠቅላላ ጉባኤውን ውሳኔ ይፈጽማል፤ ያስፈጽማል፡፡ 
10.13 አስፈላጊ ሆኖ ሲገኝ በጠቅላላ ጉባኤው ፈቃድ የሠራተኛ ቅጥር ይፈጽማል፡፡ ስለሥራቸው መመሪያ ይሰጣል፤ ይቆጣጠራል፤ ደመወዝና ጥቅማ ጥቅማቸውን ይወስናል፡፡ ከሥራ ያሰናብታል፡፡ 
10.14 የእድሩን የመገልገያ ዕቃዎች አያያዝና አጠቃቀም ይወስናል፡፡ በአግባቡ መያዛቸውን ይቆጣጠራል፤ አስፈላጊ የሆኑ የመገልገያ ዕቃዎችን እያጠና ይገዛል፤ ለጠቅላላ ጉባኤ ሪፖርት ያደርጋል፡፡ 
10.15 የእድሩን ፋይናንስና ንብረት ከብክነት ይከላከላል፤ ወጭና ገቢ ሂሳቦች የፋይናንስ ስርዓትን ተከትለው መከናወናቸውን ይቆጣጠራል፤ ይከታተላል፡፡ 
10.16 በአባላት መካከል የበለጠ መቀራረብና መረዳዳት እንዲኖር ይጥራል፤ አባላት የልማት ተነሳሽነት እንዲኖራቸው ያደርጋል፤ ለዚህም የሚያግዙ አዳዲስ የአሰራር ስልቶችን እየቀየሰ በሥራ ላይ እንዲውል ያደርጋል፡፡ 
10.17 እድሩን መተዳደሪያ ደንብ በጣሱ አባላት ላይ በደንቡ መሰረት እርምጃ ይወስዳል፡፡ እንደጉዳዩ ክብደት ውሳኔውን ለጠቅላላ ጉባኤው አቅርቦ ያስወስናል፤ የጠቅላላ ጉባኤውን ውሳኔ ይፈጽማል፡፡ 
10.18 እድሩን በሚመለከቱ ልዩ ልዩ ጉዳዮች ላይ ውሳኔ ይሰጣል፡፡ 
10.19 ለእድሩ እድገት ይጠቅማሉ በሚባሉ ትርፋማና ውጤታማ በሆኑ አክሲዮኖችና ጥቅማ ጥቅም በሚያስገኙ ልማታዊ እንቅስቃሴዎች ሁሉ ተግቶ ይሠራል፡፡ 
10.20 የራሱን የውስጥ መተዳደሪያ ደንብ ሊቀርጽና በሥራ ላይ ሊያውል ይችላል፡፡ 
10.21 የዕድሩን መተዳደሪያ ደንብ መሰረት በማድረግ ዝርዝር መመሪያዎችንና የአፈፃፀም አቅጣጫዎችን ያወጣል፡፡ 

አንቀጽ 11 
የእድሩ ዳኛ 
11.1 የእድሩን ጠቅላላ ጉባኤና የእድሩን ሥራ አመራር ኮሚቴ ስብሰባ ይመራል፤ በሥራ አመራር ኮሚቴና የጠቅላላ ጉባኤውን መነጋገሪያ አጀንዳ ከፀሐፊው ጋር በመሆን ይቀርፃል፡፡ 
11.2 የጠቅላላ ጉባኤውን ስብሰባ ይጠራል፤ የእድሩን አጠቃላይ እንቅስቃሴ በሚመለከት በዓመት 2 ጊዜ ለጠቅላላ ጉባኤ ሪፖርት ያቀርባል፤ የጠቅላላ ጉባኤውን ውሳኔ ይፈጽማል፤ ያስፈጽማል፡፡ 
11.3 መንግስታዊና መንግስታዊ ባልሆኑ ድርጅቶች እንዲሁም አቻ ማህበራት በሚጠሩት ስብሰባ ላይ እድሩን በመወከል ይሳተፋል፡፡ 
11.4 እድሩን የሚመለከቱ ማናቸውም ሰነዶች፣ ውሎች፣ ኮንትራቶች፣ ደብዳቤዎች ወዘተ ላይ ይፈርማል፡፡ 
11.5 ከገንዘብ ያዥ ወይም ከእድሩ ፀሐፊ ጋር በመሆን በማናቸውም የደንብ ሰነዶችና የባንክ ቼክ ላይ ይፈርማል፡፡ 
11.6 የሥራ አመራር ኮሚቴ አባላትን ሁለንተናዊ እንቅስቃሴ ይመራል፡፡ ደንቡ ተግባራዊ መሆኑን ይከታተላል፤ ይቆጣጠራል፡፡ 
11.7 ዳኛው በሚመራው ስብሰባ ላይ በአንድ ጉዳይ ላይ እኩል ድምጽ ሲኖር ዳኛው የደገፈው ሀሳብ ያሸንፋል፡፡  
11.8 የእድር አባል በሞት ሲለይ አባላት በሟች ቤት ተገኝተው እንዲያስተዛዝኑና እንዲያፅናኑ፣ አስፈላጊውን የቁሳቁስ አቅርቦት እንዲያደርጉ ይቀሰቅሳል፤ ያስተባብራል፡፡ 
11.9 አባላት በተወሰነው የቀብር ሰዓት በቦታው በመገኘት የቀብር ሥነ-ሥርዓት እንዲፈፅሙ ያደርጋል፤ ደንቡ በሚያዘው መሰረት የገንዘብ እርዳታ እንዲደረግ ያደርጋል፤ አፈፃፀሙንም ይቆጣጠራል፡፡ 
11.10 ከሟች ቤተሰብ ጋር በመሆን የቀብር ሥርዓቱን ያስተባብራል፡፡ የአባላትን ተሳትፎ ይከታተላል፤ ይቆጣጠራል፡፡ 
11.11 የአስከሬን የክብር አሸኛኘትን በክብር የማሳረፍ ፕሮግራሞችንና የቀብሩን ሥነ-ሥርዓት አፈፃፀም ይመራል፡፡ 
11.12 እድሩን በመወከል በሚያደርጋቸው ስብሰባዎች የተደረሰበትን ውጤት ለእድሩ ሥራ አመራር ኮሚቴ በጽሑፍ ሪፖርት ያቀርባል፡፡ በቃለ ጉባኤ መዝገብ ላይ እንዲሰፍር ያደርጋል፡፡ 
11.13 የአዳዲስ አባላትን ማመልከቻ ይቀበላል፤ ለሥራ አስፈፃሚ ኮሚቴ አቅርቦ ያስወስናል፤ በቤተሰብ ቅጽ ላይ ይፈርማል፤ መረጃው በትክክል እንዲያዝ ክትትል ያደርጋል፡፡ 
11.14 የእድሩን መገልገያ ዕቃዎች ጥያቄ ሲቀርብ በደንቡ መሰረት እቃዎቹ ለተጠቃሚው በራሱና በንብረቱ ኃላፊው ፊርማ ወጭ ሆነው እንዲሰጡ ያደርጋል፤ ዕቃዎቹ ከአገልግሎት በኋላ በትክክል መመለሳቸውንና ገቢ መሆናቸውን ይከታተላል፤ ይቆጣጠራል፡፡ 
11.15 ፀሐፊ በማይኖርበት ጊዜ ጉድለቱን ለመሙላት በእድሩ ሥራ አመራር ኮሚቴ አባላት ውስጥ ብቃት አለው ብሎ የሚያምንበትን ጊዜያዊ ፀሐፊ በመሰየም ሥራው እንዲከናወን ያደርጋል፡፡ 
11.16 የአባላት ወርሃዊ ክፍያ በወቅቱ መሰብሰቡንና የእድሩ አጠቃላይ ገቢና ወጭ ሂሳብ በአግባቡ መያዙን ይቆጣጠራል፡፡ 
11.17 የአባላትን ማህደርና እድሩን የሚመለከቱ ማንኛቸውም ሰነዶች በአግባቡ በጥንቃቄ መያዛቸውን ይቆጣጠራል፡፡ 





አንቀጽ 12
የእድሩ ፀሐፊ 
12.1 ከእድሩ ዳኛ እና ም/ዳኛ ጋር በመሆን የስብሰባ አጀንዳ ያዘጋጃል፡፡
12.2 የሥራ አመራር ኮሚቴና የጠቅላላ ጉባኤ ቃለ ጉባኤ ይይዛል፡፡
12.3 በስብሰባ ላይ የሚገኙትን ይመዘግባል፤ ተሳትፎአቸውን ይቆጣጠራል፤ በስብሰባ ያልተገኙትን አባላት ዝርዝር ለሥራ አመራር ኮሚቴ በማቅረብ በደንቡ መሰረት አስፈላጊውን ቅጣት እንዲፈፀም ያደርጋል፡፡ 
12.4 የአባላትን መዝገብና ግለ ማህደር ያዘጋጃል፤ በጥንቃቄ ይይዛል፡፡
12.5 የፅሁፍ ተግባሮችን ያከናውናል፤ በዳኛው የተፈረመባቸውን ደብዳቤዎች እንዲሰራጩ ያደርጋል፡፡ 
12.6 ወጭና ገቢ ደብዳቤዎችን በአግባቡ መዝግቦ ይይዛል፤ እንደ አስፈላጊነቱ ለውሳኔ ያቀርባል፡፡ 
12.7 ከዳኛው/ ከምክትል ዳኛው ወይም ከገንዘብ ያዥ ጋር በመሆን በባንክ ሰነድ ላይ ይፈርማል፡፡ 
12.8 የጽ/ቤት ሥራዎችን በተመለከተ በዓመት ሁለት ጊዜ ለጠቅላላ ጉባኤ ሪፖርት ያቀርባል፡፡ 
12.9 ልዩ ልዩ የጽ/ቤት መገልገያ መሳሪያዎችን እንዲሟሉ ያደርጋል፤ ልዩ ልዩ ቅፆችን ያሳትማል፤ ለንዑሳን ኮሚቴዎች ያሰራጫል፤ አጠቃቀማቸውን ይቆጣጠራል፡፡ 
12.10 አቅም በፈቀደ መጠን የእድሩ ጽ/ቤት ሰነዶችና መዛግብቶችን ዘመናዊና ግልጽ የሆነ አሠራር እንዲኖራቸው ያደርጋል፡፡ 
12.11 የእድሩን ጽ/ቤት መገልገያ ዕቃዎችና ማህተሞችን፤ ቲተሮችን ለቁጥጥር እንዲያመቹ አድርጎ በጥንቃቄ ይይዛል፡፡ 
12.12 እድሩ የተቋቋመበትን ጊዜና የእድሩን ታሪክ መዝግቦ ይይዛል፡፡ 
12.13 የእድሩ ዳኛ እና ም/ዳኛ በማይኖሩበት ጊዜ ስብሰባውን ይመራል፡፡ በሥ/አ/ኮ/አባላት መካከል አግባብ ያለውን ሰው በሱ ቦታ ይተካል፡፡ 
12.14 በአጠቃላይ ዳኛው ወይም ም/ዳኛው በማይኖርበት ጊዜ በዚሁ ደንብ ላይ ለእድሩ ዳኛ የተሰጠውን ኃላፊነትና ግዴታ ይወጣል፡፡ 
12.15 የእድሩ አካል ወይም ቤተሰብ በሞት በሚለይበት ጊዜ ክፍያ ከመፈፀሙ በፊት በቅጽ ላይ መመዝገቡን ለዳኛው፤ ለሂሳብ ሹምና ለገንዘብ ያዥ ያሳውቃል ክፍያ ከተፈፀመ በኋላ ሟችን ከቤተሰብ ቅጽ ላይ ይሰርዛል፡፡ 
አንቀጽ 13
የእድሩ ሂሳብ ሹም 
13.1 ከአባላት የተሰበሰበውን ወርሃዊ ክፍያና በተለያየ ምክንያት የሚገኘውን ገቢ የፋይናንስ አያያዝ ሥርዓትን በተከተለ ሁኔታ ገቢና ወጪ ያደርጋል፡፡ 
13.2 ከዳኛው ወይም ከምክትል ዳኛው እና ከገንዘብ ያዥ ጋር በመሆን በወጪ ማዘዣዎች በወጪ መጠየቂያዎችና በሂሳብ ሰነዶች ላይ ይፈርማል፡፡ 
13.3 የወጪና የገቢ በአጠቃላይ ስለሂሳብ አያያዝ የሚያመቹ ሰነዶችን፤ ፎርማቶችን፤ ያዘጋጃል፤ የጎደሉ እንዲሟሉለት ለሥራ አስፈፃሚ ኮሚቴ ጥያቄ ያቀርባል፡፡ 
13.4 ወጪዎች ለታለመላቸው ተግባር መዋላቸውንና የወጪ ማስረጃዎች በወቅቱ መቅረባቸውን ይቆጣጠራል፤ ያረጋግጣል፡፡ 
13.5 በዓመት ሁለት ጊዜ ለጠቅላላ ጉባኤ የሂሳብ ሪፖርት ያቀርባል፡፡ 
13.6 ወርሃዊ ግዴታቸውን ያልተወጡ አባላትን በመለየት ግዴታቸውን በአግባቡ እንዲወጡ ያሳስባል፤ በዕድሩ ማህተም የተደገፈ ማስጠንቀቂያ ደብዳቤ ይጽፋል፤ ከማስጠንቀቂያ በኋላ ዝርዝራቸውን ለሥራ አስፈፃሚ ኮሚቴ አቅርቦ ያስወስናል፡፡ 
13.7 ለጠቅላላ ጉባኤ የሚያቀርበውን ሪፖርት በቅድሚያ ለሥራ አስፈፃሚ ኮሚቴና ለተቆጣጣሪዎች አቅርቦ ያስገመግማል፡፡ 
13.8 ሥራውንና ኃላፊነቱን በተመለከተ ሰነዶችንና መዛግብቶችን በማንኛውም ጊዜ ለቁጥጥር አመቺ አድርጎ ያዘጋጃል፡፡ 
13.9 የዕድሩ ሥራ አመራር ኮሚቴ ያልወሰነበትንና በዳኛው/ም/ዳኛው ዕውቅና ያላገኘ ማንኛውም ገንዘብ ወጪ እንዳይሆን ቁጥጥርና ክትትል ያደርጋል፡፡ 
13.10 የዕድሩ ሥራ አመራር ኮሚቴ ሲወስን የሥራ ማስኬጃ ገንዘብ ወጪ ያደርጋል፡፡ 
13.11 የማያምንባቸውንና በዕድሩ መተዳደሪያ ደንብ ያልተደገፉ ወጪዎችን እንዲያወጣ አይገደድም፡፡ 
13.12 የዕድሩን ካፒታል ወጪና ገቢ በማነፃፀር በገንዘብ ላይ የሚደርሰውን ማሽቆልቆል በጥብቅ እየተከታተለ ለሥራ አስፈፃሚው ሪፖርት ያደርጋል፡፡ 
13.13 በሞት ጊዜ ለአባላት የሚደረገውን የገንዘብ ክፍያ የቤተሰብ ቅጽ በማየትና በማረጋገጥ ደንቡ በሚያዘው መሰረት ክፍያው እንዲፈፀም ያደርጋል፡፡ 



አንቀጽ 14
የእድሩ ገንዘብ ያዥ 
14.1 ወር በገባ የመጀመሪያ እሁድ ከጠዋቱ 1 ሰዓት እስከ 3 ሰዓት ድረስ ባለው ጊዜ ውስጥ ከሂሳብ ሹም ጋር በመሆን በእድሩ ጽ/ቤት ወርሃዊ ክፍያ ይሰበስባል፡፡ 
14.2 የአባላት ክፍያ በእድሩ የባህር መዝገብ እየተመዘገበና በአባላት መታወቂ ካርድ ተሞልቶ እየተፈረመበት ይሰበስባል፡፡ 
14.3 ከአዲስ ገቢ አባላት፤ ከመቀጫና ከመሳሰሉት የሚገኘውን ማናቸውንም ገቢ በህጋዊ ደረሰኝ ይሰበስባል፡፡ 
14.4 በሥራ አመራር ኮሚቴ ለመጠባበቂያ በእጅ እንዲገኝ ከተወሰነበት ገንዘብ ውጭ በእጅ ላይ ገንዘብ እንዲቀመጥ አያደርግም፡፡ 
14.5 በተለያየ መልኩ ተሰብስቦ በእጅ የሚገባውን ገንዘብ በ36 ሰዓት ውስጥ ወደ እድሩ ባንክ ሂሳብ ያስገባል፡፡ 
14.6 በወጭ መጠየቂያና በወጭ ደረሰኞችና ሰነዶች ላይ ይፈርማል፡፡ 
14.7 ከዳኛ/ ም/ዳኛ ወይም ከፀሐፊ ጋር በመሆን በባንክ ሰነዶች ላይ ይፈርማል፡፡ 
14.8 በእጅ የሚገኙ ማናቸውንም የገቢና የወጭ ሰነዶች በጥንቃቄ ይይዛል፡፡ ለቁጥጥር አስፈላጊ ሆነው ሲገኙ ለተገቢው አካል ያቀርባል፡፡ 
14.9 ያለ ዳኛው/ ም/ዳኛው እና ሂሳብ ሹም እውቅና ማንኛውም ገንዘብ በራሱ ወጭ ሊያደርግ አይችልም፡፡ 
14.10 ወጭና ገቢ ሂሳቦችን መዝግቦ ይይዛል፡፡ 
14.11 ከሂሳብ ሹም ጋር የተቀናጀ ሥራ ይሰራል፤ ኃላፊነቱንና ግዴታውንም በአግባቡ ይወጣል፡፡ 
14.12 በሞት ለተለዩ አባላት ቤተሰብ የሚከፈለውን ገንዘብ በተመለከተ ከሂሳብ ሹም ጋር በመሆን ሟች በቤተሰብ ቅጽ ላይ የተመዘገበ መሆኑን በማረጋገጥ ክፍያውን ይፈጽማል፡፡ 
14.13 በሥራ አመራር ኮሚቴ ሲወስንና በሂሳብ ሹም ሲታዘዝ የሥራ ማስኬጃ ገንዘብ ወጭ ያደርጋል፡፡ 



አንቀጽ 15
የንብረትና ሠራተኛ አስተዳደር ኃላፊ 
15.1 የእድሩን ንብረት መለያ ቁጥር በመስጠት በዓይነትና በብዛት መዝግቦ ይይዛል፡፡ 
15.2 ንብረቶቹ በአባላት ለአገልግሎት በሚፈለጉበት ጊዜ በዳኛውና ዳኛው በሌለበት ጊዜ በም/ዳኛው ትዕዛዝ ወጭ ያደርጋል፡፡
15.3 ማንኛውንም ቁሳቁስ ለአገልግሎት በሚፈለግበት ጊዜ ንብረቶችን በቅጽ ላይ ሞልቶ በተገቢው ሁኔታ ተገልጋዩን በማስፈረም ዕቃዎቹን ቆጥሮ ያስረክባል፡፡ 
15.4 በማንኛውም ተገልጋይ አባል ቤት ንብረቶቹ ከሶስት ቀናት በላይ አለመቆየታቸውን ያረጋግጣል፡፡ 
15.5 በንብረቶቹ ለመገልገል የተረከበ አባል በወሰደው ዕቃ ላይ ስለሚደርስ ማንኛውም ጉድለት ሙሉ ኃላፊነትና ተጠያቂነት ስላለበት እንዲተካ ያደርጋል፡፡ 
15.6 የጎደለውን ዕቃ በሚመለከት በንብረት ኃላፊውና በሂሳብ ሹም አማካኝነት ለዕቃው የተተመነውን ዋጋ ተገልጋዩ እንዲከፍል ያደርጋል፡፡ 
15.7 ንብረት የሚያስገባና የሚያስወጣ ሠራተኛና የንብረት ጠባቂ/ ዘበኛ/ መቅጠር አስፈላጊ በሚሆንበት ጊዜ ዝርዝር መረጃ ለሥራ አመራር ኮሚቴ አቅርቦ ማስፈቀድና በቋሚና በኮንትራት መቅጠር ይችላል፡፡ የቅጥር ውሉም በዳኛው ፊርማ እንዲፀድቅ ያደርጋል፡፡ 
15.8 የቅጥር ሠራተኞችን ሥራ ይመራል፤ ይቆጣጠራል፤ ጥፋት ሲገኝ የእርምት እርምጃ ይወስዳል፤ ለሥራ አመራር ኮሚቴ አቅርቦ ማስወሰን ይችላል፡፡ 
15.9 ከአካባቢው ነዋሪዎች መካከል ለእድሩ ያለ ክፍያ አገልግሎት ሊሰጡ የሚችሉ ግለሰቦችን አፈላልጎ ከእድሩ የመረዳጃ አገልግሎት እያገኙ በውል እድሩን እንዲያገለግሉ ያደርጋል፡፡ 
15.10 ከተቀጣሪ የዕድሩ ሠራተኞች ጋር ውል ይፈራረማል፤ ሰነዳቸውንም በአግባቡ ይይዛል፡፡ 
15.11 ዕድሩን የሚያስፈልጉትን ንብረት እያጠና እንዲሟሉ ለሥራ አስፈፃሚ ኮሚቴ ጥያቄ ያቀርባል፤ ሲፈቀድም ግዥውን ህጋዊ የግዥ አፈፃፀምን መሰረት በማድረግ ተግባራዊ ያደርጋል፡፡ 
15.12 አስፈላጊ ሆኖ ሲገኝ የዕድሩ የንብረት እድሳትና ጥገና ያደርጋል፡፡ 

አንቀጽ 16
ምክትል ዳኛ 
16.1 የዕድሩ ምክትል ዳኛ የፕላንና ፕሮግራም፣ የአካባቢ ልማትና ጥበቃ ሥራዎች ላይ አስተባባሪ ሆኖ ያገለግላል፤ ዳኛው በማይኖርበት ጊዜ ተክቶ ይሰራል፡፡ 
16.2 በደንቡ መሰረት ሁሉንም የዕድሩ አባላት ታሳቢ በማድረግ እድሩ ለአባላቱ የሚሰጣቸውን ማናቸውንም ቋሚና ዘላቂ ግልጋሎቶች፤ ልማታዊ ፕሮጀክቶችን ይቀርፃል፤ ፕላንና ፕረግራም ያወጣል፤ እንዲተገበሩ ያደርጋል፤ የአካባቢ ልማት፣ ጥበቃንና ፀጥታን ያስተባብራል፣ ይከታተላል፡፡ 
16.3 ለዕድሩ ገቢ ማበልፀጊያ የሆኑ የተለያዩ ፕሮጀክቶችን በመቅረጽ ሲፈቅድ ተግባራዊ ያደርጋል፡፡ 
16.4 የእድሩን የአጭርና የረጅም ጊዜ እቅዶች ያወጣል፤ ስለ አፈፃፀማቸውም ዝርዝር መመሪ ያዘጋጃል፤ ሲፈቀድም ተግባራዊ ያደርጋል፡፡ 
16.5 የሥራ አመራር እንቅስቃሴ በእቅድና በፕሮግራም እንዲመራ ያደርጋል፡፡ 
16.6 የአወጣቸው እቅዶች ፕሮግራሞች አፈፃፀማቸውንና ስለሚያስፈልጋቸው የሥራ ፈቃድ ዓይነት ለሥራ አመራር ኮሚቴ በፅሁፍ ሪፖርት ያደርጋል፤ አፈፃፀሙንም ይከታተላል፡፡
16.7 የሠራቸውን ሥራዎችና የደረሰበትን ውጤት በተመለከተ ለሥራ አመራር ኮሚቴ ሪፖርት ያቀርባል፡፡ 
16.8 ለሥራው የሚያስፈልገው በጀትና ማቴሪያሎችን እንዲፈቀድለት ለሥራ አመራር ኮሚቴ ጥያቄ ያቀርባል፡፡ 
16.9 አባላቱን ከኤች.አይ.ቪ/ ኤድስና ከመሰል ችግሮች ለመከላከል እንዲሁም በሥርዓተ ፆታ ጉዳዮች ዙሪያ በአባላት ዘንድ ግንዛቤ ለመፍጠር የሚያስችሉ ፕሮግሞችን ያቅዳል፤ ሲፈቀዱም ተግባራዊ ያደርጋል፡፡ 
16.10 የዕድሩን ገቢ ለማጠናከር የሚያስችሉ የተለያዩ የገቢ ማሰባሰቢያ ፕሮግራሞችን ያዘጋጃል፤ ሲፈቀድ ተግባራዊ ያደርጋል፡፡ 
16.11 ዳኛው በማይኖርበት ጊዜ በዳኛው የሚሠራውን ሥራ ሁሉ ተክቶ ይሰራል፡፡ 





አንቀጽ 17
የቁጥጥር ኮሚቴ ሥልጣንና ተግባር 

17.2 በየ4 ወሩ የሂሳብና የገንዘብ ምርመራና ቁጥጥር ያደርጋል፡፡ 
17.3 በዓመት ሁለት ጊዜ ለጠቅላላ ጉባኤ የሂሳብና ንብረት እንዲሁም አጠቃላይ የእድሩን እንቅስቃሴ በሚመለከት ሪፖርት ያቀርባል፡፡ 
17.4 ቃለ ጉባኤዎች፤ መመሪያዎችና ደንቦችን በትክክል መያዛቸውንና መተግበራቸውን ይቆጣጠራል፤ መመሪያ ይሰጣል፡፡ 
17.5 የገንዘብና ንብረት አያያዝና አጠቃቀምን በተመለከተ የዕድሩ ሥራ አመራር ኮሚቴ የሚከተለውን አቅጣጫና አፈፃፀሙን ትኩረት በመስጠት ይቆጣጠራል፤ መመሪያም ይሰጣል፡፡ 
17.6 አስፈላጊ ሲሆን ከሥራ አመራር ኮሚቴ ጋር ይሰበሰባሉ፡፡ 
17.7 የሥራ አመራር ኮሚቴ አባላት ኃላፊነታቸውንና ግዴታቸውን በአግባቡ መወጣታቸውን ኦዲት ያደርጋል፡፡ 
17.8 በዕድሩ ሥራ አመራር ኮሚቴ ሥር የተቋቋሙና የሚቋቋሙ የተለያዩ ንዑሳን ኮሚቴዎችን እንቅስቃሴና ሥራ አፈፃፀም ይከታተላል፤ ይቆጣጠራል፡፡ 
17.9 ጠቅላላ ጉባኤ እንዲጠራ ለሥራ አመራር ኮሚቴ ጥያቄ ያቀርባል፡፡ 
17.10 የዕድሩን ሥራ አመራር የንዑሳን ኮሚቴዎችንና የአማካሪ ኮሚቴዎችን አሰራር በፈለጉበት ጊዜ መመርመር ይችላሉ፤ እነዚህ አካላትም በተጠየቁበት ጊዜ አስፈላጊውን መረጃ በማቅረብ የማስመርመር ግዴታ አለባቸው፡፡ 
17.11 በዕድሩ እንቅስቃሴ ላይ የሚታዩ አፍራሽ ተግባራትን የማስቆምና የማስተካከል እርምጃ ይወስዳል፡፡
17.12 በደንቡ መሰረት በአጥፊዎች ላይ የቅጣት እርምጃ እንዲወሰድ ያደርጋሉ፡፡ 
17.13 የቁጥጥር ኮሚቴው የተሰጠውን ሥልጣንና ተግባር በአግባቡ ሳይወጣ ቢቀር በዕድሩ ላይ የገንዘብና የንብረት ብክነት የአሰራርና የአስተዳደር ጉድለት ቢከሰት በጠቅላላ ጉባኤው ተጠያቂ ይሆናል፡፡ 



አንቀጽ 18
የአማካሪዎች /የግልግል/ ኮሚቴ ሥልጣንና ተግባር 
18.1 በእድሩ ሥራ አመራር ኮሚቴ አባላት መካከል አለመግባባቶች ሲፈጠሩ ምክር ይሰጣል፤ የዳኝነትና የሽምግልና ተግባር ያከናውናል፡፡ 
18.2 በአጠቃላ በእድሩ አባላት መካከል ለሚፈጠሩ ችግሮችና አለመግባባቶች ፈጣን መፍትሔ ይሰጣል፡፡ 
18.3 ከአቅም በላይ የሆነና እድሩን ክፉኛ የሚጎዳ ድርጊት ሲፈፀም ጠቅላላ ጉባኤ እንዲጠራ ለሥራ አመራር ኮሚቴ ጥያቄ ያቀርባል፡፡ 
18.4 የስብሰባ ጊዜአቸውን በሚያመቻቸው ጊዜ ሊያደርጉ ይችላሉ፤ የመሰባሰቢያ ቦታቸውና ጽ/ቤታቸው የእድሩ ጽ/ቤት ይሆናል፡፡ 
18.5 ፕሮግራማቸውንና የስራ ክንውናቸውን ለሥራ አመራር ኮሚቴና ለተቆጣጣሪዎች ያሳውቃሉ፡፡ 
18.6 የሥራ ዘመናቸው የእድሩ ሥራ አመራር ኮሚቴ የሥራ ዘመን ይሆናል፤ በድጋሚ ከተመረጡ ለቀጣዩ የሥራ ዘመን ሊያገለግሉ ይችላሉ፡፡ 
18.7 የአማካሪዎች ኮሚቴ የራሱ ሰብሳቢና ፀሐፊ ይኖረዋል፡፡ 
18.8 የአማካሪዎች ኮሚቴ በእድሩ ሥራ አመራር ኮሚቴና በዕድሩ ዕውቅና በተሰጣቸው ኮሚቴዎች ሥራ ሂደት የሚያጋጥሙ አስቸጋሪ ጉዳዮችን የመጋፈጥና መፍትሔ የማፈላለግ ኃላፊነት ግዴታ አለበት፡፡ 

አንቀጽ 19 
አባልነት 
በዕድሩ ክልል ውስጥ ነዋሪ የሆኑና የልማት መረዳጃ እድሩን መተዳደሪያ ደንብ የተቀበሉ ግለሰቦች የዘር፤ የሐይማኖት፤ የፆታ እና የፖለቲካ አመለካከት ሳይለይ የመረዳጃ እድሩ አባል መሆን ይችላል፡፡ 

አንቀጽ 20 
መዋጮ 
20.1 ከእያንዳንዱ የእድር አባል የሚሰበሰበው ወርሃዊ መዋጮ ብር 100 /መቶ ብር/ ሲሆን ገንዘቡ ወር በገባ የመጀመሪያው እሁድ ከጠዋቱ 1፡00 -3፡00 ሰዓት ባለው ጊዜ ውስጥ በእድሩ ጽ/ቤት ለእድሩ ገንዘብ ያዥ ይከፍላል፡፡ 
20.2 የእድሩ ጠቅላላ ጉባኤ በሚወሰነው መሰረት የተለያዩ መዋጮዎች፤ የአክሲዮን ክፍያዎችና ድጎማዎች ይደረጋሉ፡፡ 

አንቀጸ  21
የአዲስ አባላት መብትና ግዴታ 
21.1 አዳዲስ አባላት የአባልነት ጥያቄያቸውን በፅሁፍ በማመልከቻ ለእድሩ ዳኛ ያቀርባሉ፤ የዕድሩ ዳኛ ለሥራ አስፈጻሚ ኮሚቴ አቅርቦ ከ30 ቀን በኋላ ውጤቱን ያሳውቃል፡፡ 
21.2 እድሩ በባንክ ያለው ካፒታልና በእጅ ያለው ገንዘብ፤ የቁሳቁስ ዋጋ እንዲሁም የዕድሩ የዕድገት ደረጃ ታሳቢ ሆኖ በሚገኘው ውጤት መሰረት የሥራ አመራር ኮሚቴ በሚያቀርበውና ጠቅላላ ጉባኤ የሚወሰነው የመመዝገቢያ ክፍያ ተግባራዊ ይሆናል፡፡ 
21.3 ቢዘሁ መሰረት ለአዳዲስ አባላት የመግቢያ ክፍያ ብር 5000 (አምስት ሺህ ብር) ይሆናል፡፡ ይህ ክፍያ እንደመረዳጃ እድሩ እድገት ሊለወጥ ይችላል፡፡ 
21.4 አከፋፈሉን በተመለከተ በሌላ መተዳደሪያ ደንብ እስካልተለየ ድረስ አጠቃሎ በአንድ ጊዜ በመክፈል ካልተቻለ በ3 ወር ጊዜ ውስጥ ክፍያውን ማጠናቀቅ አለበት፡፡ 
21.5 አዲስ ገቢ አባል በቀጣዩ ሁለተኛ ወር ላይ የቤተሰብ ቅጽ በመሙላት በዳኛውና በፀሀፊው ተፈርሞና በእድሩ ማህተም ሲረጋገጥ የእድሩ አባል ይሆናል፡፡ 
21.6 አዲስ ገቢ አባል ከእድሩ የሚያገኘውን የገንዘብ እርዳታ ማግኘት የሚችለው የሚፈለግበትን የመመዝገቢያ ክፍያ ከፍሎ ማጠናቀቁ በሂብ ሹም፤ በገንዘብ ያዥና በዳኛ ከተረጋገጠና አንቀጽ 21.5 ሲፈፀም ነው፡፡ 
21.7 በአንቀጽ 21/5 እና 21/6 የተጠቀሱት ከተፈፀመ በኋላ በእድሩ መገልገያ ቁሳቁሶች በደንቡ መሰረት ሙሉ በሙሉ መጠቀም ይቻላል፡፡ 

አንቀጽ 22
የአባላት መብትና ግዴታ 
22.1 የመምረጥና የመመረጥ መብት፤ 
22.2 በጠቅላላ ጉባኤ ሃሳብ የመስጠት፤ የመደገፍ፤ የመቃወም መብት፤ 
22.3 ማንኛውም የእድሩ አባል ሞትና ሐዘን ሲያጋጥመው እና ሰርግ ሲኖረው ብቻ በእድሩ እቃ በነፃ የመጠቀም መብት ሲኖረው ለ40፤ ለ80 እና ለሰደቃ መገልገል አይችልም፡፡ 
22.4 ችግር/ ሐዘን/ በደረሰበት አባል ቤት በመገኘት ማጽናናት፤ 
22.5 በእድሩ ጽ/ቤት በመገኘት ወር በገባ የመጀመሪያው እሁድ ከጠዋቱ 1፡00 ሰዓት እስከ 3፡00 ሰዓት ድረስ ባለው ጊዜ ውስጥ ወርሃዊ መዋጮ መክፈል፡፡ 
22.6 አባላት ችግር ቢደርስባቸው ማግኘት የሚገባቸውን አገልግሎት ለማግኘት ለዕድሩ ዳኛ ወይም ፀሐፊ ወዲያውኑ በጽሁፍ የማሳወቅ ኃላፊነት አለባቸው ፡፡ 
22.7 በእድሩ ሽፋን የሚሰጣቸውን ቤተሰቦች በተዘጋጀው ፎርም ላይ በመሙላትና በመፈረም በዳኛውና በፀሐፊው ፊርማና ማህተም ማረጋገጥና ኮፒውን መውሰድ፡፡ 
22.8 ለከፈሉት ማንኛውም ክፍያ ህጋዊ ደረሰኝ የማግኘት መብት፤ 
22.9 ልጆች ሲወለዱ ለእድሩ ሥራ አመራር ወዲያውኑ በፅሁፍ የማሳወቅና የማስመዝገብ ኃላፊነት አለባቸው፤ 
22.10 የእድሩን መተዳደሪያ ደንብና መመሪያዎች ማክበር፤
22.11 ሊገለገሉበት የወሰዱትን የዕድሩን ንብረት በጥንቃቄ በመጠቅና በተረከቡበት ሁኔታ ለእድሩ መልሶ ማስረከብ፡፡ 
22.12 የእድሩ ሥራ አመራር ኮሚቴ በግልጽ በማያውቀው ምክንት ወርሃዊ መዋጮ ለ3 ተከታታይ ወሮች ካቋረጠ በመካከል የሚያጋጥም ሀዘን እድሩ የገንዘብ እርዳታ አያደርግም፡፡ ሆኖም የቁሳቁስ እርዳታ ጥያቄ ሲቀርብለት ለጥያቄው አወንታዊ መልስ በመስጠት ሊያስተናግድ ይችላል፡፡ 
22.13 ለ3 ተከታታይ ወራት ወርሃዊ መዋጮ ያቋረጠ አባል ክፍያው ያልተሸፈነበት በቂና ህጋዊ ምክንያት ካቀረበ የሥራ አመራር ኮሚቴ ሲያምንበት በደንቡ አንቀጽ 30.4 የተጠቀሰውን ቅጣት ፈጽሞ ክፍያው እንዲቀጥል ይደረጋል፡፡ 
22.14 የእድሩ ሥራ አመራር ኮሚቴ በጽሁፍ ባላወቀውና ግልጽ ባልሆነ ምክንያት ለተከታታ 4 ወራት ወርሃዊ ክፍያ ያቋረጠ አባል ያለምንም የደንብ ማስጠንቀቂያ ከእድሩ ይሰረዛል፤ የገንዘብና የመገልገያ እቃ እርዳታም ከአባልነት መሰረዝ ጋር ተያይዞ አያገኝም፡፡ 
22.15 እያንዳንዱ የእድር አባል ከቀብር ቦታ የመገኘት ግዴታ አለበት፡፡ 
22.16 የቀብር ሥነ-ሥርዓቱ አካባቢው ውጭ ራቅ ካለ ቦታ ማለት ከጊዮርጊስ፤ ከኪዳነምህረትና ከሚካኤል አብያተክርስቲያናትና በእነዚህ አካባቢ ከሚገኙ የእስልምናና የፕሮቴስታንት ሃይማኖት ተከታዮች መካነ መቃብር የሚፈፀም ከሆነ አባላት የመገኘት ግዴታ የለባቸውም፡፡ ነገር ግን የእስልምናና የፕሮቴስታንት ሃይማት ተከታዮች የቀብር ቦታዎች ከአካባቢው ስለሚርቁ ግለሰቦቹ ትራንስፖርት ካቀረቡ አባላት ከቀብር ቦታ የመገኘት ግዴታ አለባቸው፡፡ 
22.17 አባላት አካባቢውን ንጽህና መጠበቅ፤ አረንጓዴ ማድረግ፤ መንገዶችንና ቱቦዎችን እንዲሁም የጋራ የሆኑ መገልገያዎችን የመንከባከብና አካባቢውን ከብክለት የመጠበቅ ኃላፊነት አለባቸው፡፡ 
22.18 ማንኛውም የእድር አባል ለእድሩ ሥራ አመራርና ለተለያዩ ኮሚቴዎች አገልግሎት ለምርጫ ሲጠቆም ጥቆማውን ወይንም ምርጫውን መቃወም አይችልም፤ ነገር ግን ላለመመረጥ የሚያስችሉት አሳማኝ ምክንያቶች ሲኖሩም ምክንያቶችን ለስብሰባው የመግለጽና ችግሩን የማስረዳት መብት አለው፡፡  
22.19 ማንኛውም የእድር አባል በፈለገ ጊዜ የእድር አባልነቱን የማቋረጥ ወይንም የመሰረዝ መብት አለው፡፡ 
22.20 አባሉ አካባቢን በሚለውጥበት ጊዜ በእድሩ ለመቀጠል ከፈለገ በእድሩ የነበረውን የክፍያ መብት እንደተጠበቀ ቢሆንም የእድሩን መገልገያዎች በሚመለከት እቃዎቹን አጓጉዞ መጠቀም አይችልም፡፡ 
22.21 እድሩን በፈቃዱ የለቀቀ አባል በእድሩ የሚገኘውን ማንኛውም የእድሩን ሰነድ የማስረከብ ግዴታ አለበት፡፡ 
22.22 የእድሩን ደንብ ባለማክበሩ በእድሩ ውሳኔ ከአባልነት በጥፋት የተሰናበተ አባል ከእድሩ ተመላሽ ገንዘብ መጠየቅ ወይንም ማግኘት አይችልም፡፡ 
22.23 ባል ወይም ሚስት በፍቺ ምክንያት በሚለያዩበት ጊዜ ሁለቱም በእድሩ መቀጠል የሚፈልጉ ሆኖ ሲገኝ ፍቺውን የጠየቀው ወገን የእድሩን መመዝገቢያ ሂሳብ ግማሹን በሁለት ጊዜ ከፍሎ የእድሩ ሙሉ አባል በመሆን መቀጠል ይችላል፡፡ 
22.24 የሁለቱም ወገን ፍቺው በህግ ፍፃሜ ሳያገኝ በሁለቱ የአንደኛው ወገን በሞት ቢለይ እድሩ የገንዘብ እርዳታውን ለሁለት በማካፈል መስጠት ይችላል፡፡ 
22.25 በዚህ የማይስማማ ወገን ካለ ፍቺው በሕግ ፍፃሜ እስከሚያገኝ ድረስ እድሩ ገንዘቡን ለአንደኛው ወገን ብቻ እንዲከፍው አይገደድም፡፡ 
22.26 ባልና ሚስት በአንድ ላይ በሚኖሩበት ጊዜ በጋራ ያፈሯቸውን ልጅና የጉድፈቻ ልጅ ከፍቺ ከተለያዩ በኋላ ምዝገባው በአንደኛው የቤተሰብ ቅጽ ላይ ብቻ ይሆናል፡፡ እድሩ የሚገኘው የገንዘብ እርዳታም በአንደኛው ወገን ብቻ የሚሸፈን ይሆናል፡፡ 
22.27 የእድር መገልገያ ዕቃዎችን በተመለከተ ሁለቱም በአካባቢው ኗሪ ከሆኑ እኩል በመካፈል በእቃዎቹ መገልገል ይችላሉ፡፡ ይህም የሚፈፀመው በአንቀጽ 21.33 በተገለፀው መሰረት ፍቺው በህግ ፍፃሜ ሲያገኝ ብቻ ነው፡፡ 
22.28 የእድር አባል ባልና ሚስት በሞት የተለዩ ከሆነና በቅፅ ላይ የተመዘገበ ልጅ አንድ ከሆነና ልጁ በወላጁ ሊተካ ከፈለገ ዕድሩ የሚያስከፍለውን የመመዝገቢያ ግማሽ ከፍሎ አባል ሊሆን ይችላል፡፡ ሆኖም በቅፅ ላይ የተመዘገቡት ልጆች ከአንድ በላይ ከሆኑና በስምምነት አንድ ልጅ እንዲተካ ከፈለጉ በማመልከቻ ፈርመው የወከሉት የመመዝገቢያውን ግማሽ ከፍሎ ሊተካ ይችላል፡፡

አንቀጽ 23
በሞት ጊዜ የሚከፈል ገንዘብ 
23.1 የእድሩ ዋና አባል ወይንም ሚስት በሞት በሚለዩበት ጊዜ ብር 15000 (አሥራ አምስት ሺህ ብር) ይከፈላል፡፡ 
23.2 የአባል ልጅ ወይንም የሚያሳድጉት በሕግ የታወቀና በእድሩ የተመዘገበ የጉድፈቻ ልጅ ከቤት በሞት ሲለይ ብር 6000 ሺህ (ስድስት ሺህ ብር) ወይም መርዶ ከሆነ ብር 5000 (አምስት ሺህ ብር) ይከፈላል፡፡ 
23.3 በባል ወይንም በሚስት ወገን የተመዘገበ እህት ወይንም ወንድም ከቤት በሞት ሲለይ ብር 2400 (ሁለት ሺህ አራት መቶ ብር) ይሰጣል፡፡ መርዶ ከሆነ ብር 1800 (አንድ ሺህ ስምንት መቶ ብር) ይሰጣል፡፡ 
23.4 የቤት ሠራተኛ ወይንም ደራሽ እንግዳ በአባሉ ቤት ውስጥ በሞት ከተለየ ለቀብር ማስፈፀሚያ እንዲረዳ ብር 1800 (አንድ ሺህ ስምንት መቶ ብር) ይከፈላል፡፡ 
23.5 በባል ወይንም በሚስት ወገን የተመዘገቡ እናት ወይንም አባት ከቤት በሞት ሲለይ ብር 3000 (ሦስት ሺህ መቶ ብር) ይሰጣል፡፡ መርዶ ከሆነ ብር 2200 (ሁለት ሺህ ሁለት መቶ ብር) ይከፈላል፡፡ 
23.6 በዚህ አንቀጽ ከተራ ቁጥር 1-5 በተጠቀሰው ክፍያ ተፈፃሚ የሚሆነው ሟች በተሟላ ሁኔታ በአባሉ ቤተሰብ ቅጽ ላይ ተመዝግቦ ሲገኝና ይኸውም በፀሐፊው ሲረጋገጥና በዳኛው/ በም/ዳኛው ሲጸድቅ ብቻ ይሆናል፡፡ 
23.7 ክፍያ ከተፈፀመ በኋላ የሟች ስም ወዲያውኑ በፀሐፊው አማካኝት ከቤተሰብ ቅጽ ላይ ይሰረዛል፡፡ 
23.8 በእድሩ መተዳደሪ ደንብ ላይ ሽፋን የተሰጣቸው የአባል ቤተሰቦች በተለያዩ ክልሎች ወይንም ከኢትዮጵያ ውጭ ሲኖሩ በሞት በሚለዩበት ጊዜ መርዶ ለአባሉ ሲነገር ሟች በአባል ቤተሰብ ቅጽ ላይ ተመዝግቦ የተገኘ ከሆነ በዚህ አንቀጽ በተራ ቁጥር 2፤4፤5 በተጠቀሰው መሰረት ክፍያ ወዲያውኑ ይፈፀማል፡፡ እድሩ አስፈላጊ ሆኖ ሲገኝ የሞት ማረጋገጫ ከሚመለከተው አካል መጠየቅ ይችላል፡፡ 

አንቀጽ 24
የንብረት አያያዝና አጠቃቀም 
24.1 እያንዳንዱ የእድሩ ንብረት የመለያ ቁጥር እየተሰጠው በቋሚ መዝገብ ተመዝግቦ ይያዛል፡፡ 
24.2 ንብረቱ እንዳይበላሽ፤ እንዳይሰረቅና እንዳይባክን በጥንቃቄ ይቀመጣል፤ ይጠበቃል፡፡ 
24.3 ተገልጋይ አባላት እቃ የሚጠይቁት በፅሁፍ ይሆናል፤ በዳኛው ወይም በም/ዳኛው ሲወሰን በንብረት ኃላፊው አማካኝነት የተጠየቀው እቃ በዓይነትና ብዛት በቅጽ ተሞልቶ በዳኛው/ በም/ዳኛውና በንብረት ኃላፊው ከተፈረመበት በኋላ ተረካቢው ፈርሞ ንብረቱ ወጭ ይሆናል፡፡ 
24.4 የእድሩ የመገልገያ እቃዎች ከሦስት ቀን በላይ በግለሰብ ቤት አይቀመጡም፤ ነገር ግን በአባሉ የተወሰኑ እቃዎች እንዲቀሩለት ሲጠይቅ በዳኛውና / በም/ዳኛው በንብረትና ሠራተኛ አስተዳደር ኃላፊ ለሁለት ተጫመሪ ቀናት ሊፈቀድለት ይችላል፡፡ 
24.5 መገልገያ እቃዎቹን ወስዶ ያጎደለ አባል፤ ከአገልግሎት ውጭ ለአደረገው፤ ላጠፋው ንብረት ከተገዛበት ዋጋ በተጨማሪ 50 በመቶ ጨምሮ ይከፍላል፤ ወይንም የጎደለውን እቃ አይነቱንና መጠኑን ሳይለውጥ ገዝቶ በማቅረብ ትክክለኛ መሆኑ በንብረት ኃላፊና በዳኛው/ በም/ዳኛው ሲረጋገጥ ለግምጃ ቤት ገቢ ይሆናል፡፡ 
24.6 ለንብረት ጥበቃ የሚመጥን ዘበኛ ይቀጠራል፡፡ 
24.7 ከተፈቀደ ጊዜ በላይ የእድሩን ንብረት በቤቱ ያቆየ አባል በዕለት ኪራይ ሂሳብ ቅጣት ይጣልበታል፡፡ 
24.8 ከአንድ በላይ አባላት በተመሳሳይ ቀንና ሰዓት በንብረቱ ለመገልገል ተመሳሳይ ጥያቄ ቢያቀርቡ ቅድሚያ የሚሰጠው ለሀዘንተኛው ይሆናል፡፡ ሆኖም ግን ጉዳዩ ተመሳሳይ ከሆነ እቃዎቹን በዕጣ ለአንደኛው ጠያቂ የሚሰጥ ሆኖ ዕጣ ላልደረሰው ብር 2000 በመስጠት ጥያቄው ይስተናገዳል፡፡ 
24.9 በዚህ አይነት ችግሩ የማይፈታ ከሆነ ሊካፈሉ በማይችሉ እቃዎች ላይ እጣ በማጣጣል ችግሩን ለመፍታት ይሞከራል፡፡ ይህ የማይቻል ከሆነ ለሌላኛው ወገን በዚያው መጠን እቃ በመከራየት ለችግሩ ወቅታዊ መፍትሔ ይሰጣል፡፡ 
24.10 የእድሩ መገልገያ እቃ ማለት ድንኳን፤ የምግብ ማብሰያ ፕላስቲክ ሳህኖች፤ ትሪዎችች የቡና እቃዎች፤ ባልዲዎች ከብረት የተሰሩ የውሃ መጠጫዎች የወጥ መስሪያ አልሙኒየም ብረት ድስቶች ወንበሮችና ሌሎች መገልገያ እቃዎችን/ ቁሳቁሶችን/ ወዘተ ያጠቃልላል ማለት ነው፡፡ የእድሩ አባል ያልሆነ ሰው እድሩን እቃ ለመገልገል /ለመከራየት/ ከጠየቀ በተተመነው መሰረት ከፍሎ ይከራያል፡፡ በሥራ አስፈፃሚ ኮሚቴ የሚወሰን ተጫማሪ ትርፍ ገንዘብ ማስያዝም ይኖርበታል፡፡ 
24.11 የዕድሩ የመገልገያ ዕቃዎችን የሚከራይበትን ሁኔታና የኪራይ ተመን ሥራ አመራር ኮሚቴው ይወስናል፡፡ 
24.12 ዋጋቸው ውድ የሆኑና ከላይ የተጠቀሱት አስፈላጊ የሆኑ ዕቃዎችን ወስዶ በአግባቡ ያልመለሰ፤ የጎደለ፤ ያበላሸ፤ ያጠፋ የእድሩ ሥራ አመራር ኮሚቴ በልዩ ሁኔታ የሚመለከተውና ልዩ ውሳኔ የሚሰጥበት ይሆናል፡፡ 
24.13 የዕድሩ አባል የመገልገያ ቁሳ ቁሶችን መጠቀም የሚችለው ለሀዘንና ለሰርግ ብቻ ነው፤ ከዚህ ውጭ ላሉት ዝግጅቶች መጠነኛ ክፍያ እንዲከፍል ይደረጋል፤ ይህንንም የሥራ አስፈፃሚ ኮሚቴ ይወስናል፡፡ 


አንቀጽ 25
ንዑስ ኮሚቴዎች 
25.1 ንዑሳን ኮሚቴዎች እንደአስፈላጊነታቸው በሥራ አመራር ኮሚቴ የሚመረጡና የሚመደቡ ይሆናሉ፡፡ 
25.2 ተጠሪነታቸው ለሥራ አመራር ኮሚቴ ይሆናል፡፡ 
25.3 የንዑሳን ኮሚቴ አባላት የሥራ ድርሻቸውና ብዛታቸው የሚወሰነው በሥራ አመራር ኮሚቴ ይሆናል፡፡ 

አንቀጽ 26
የአገልግሎት /የሥራ/ ዘመን 
26.1 የእድሩ የሥራ አመራር ኮሚቴ አባላት፤ የአማካሪዎች፤ የቁጥጥር ኮሚቴዎች የአገልግሎት ዘመን ሁለት ዓመት ብቻ ይሆናል፡፡ ይሁን እንጂ ለድጋሚ አገልግሎት በሚታጩበት ጊዜ ፈቃደኛ ሆነው ከተገኙ ለተጨማሪ ሁለት ዓመት መመረጥ ይችላሉ፡፡ 
26.2 የወቅታዊ የንዑሳን ኮሚቴዎች የሥራ ጊዜ በሥራ አመራር ኮሚቴ ይወሰናል፡፡ 
26.3 በጎደለ የሥራ አመራር ቦታ የሚመረጡ ምትክ የአመራር አባላት የሥራ ዘመን የሚቆጠረው በተተካበት ዘመን የነበረው የአመራር ጊዜ ይሆናል፡፡ 
አንቀጽ 27
ርክክብ 
27.1 የሥራ አመራር፤ የተቆጣጣሪዎች፤ የአማካሪዎችና የተለያዩ ንዑሳን ኮሚቴ አባላት የሥራ ዘመናቸው ሲያበቃ ወይንም በተለያዩ ምክንያት ከኃላፊነት ሲገለሉ/ ሲለቁ/ በእጃቸው የሚገኘውን የእድሩን ሰነድና ንብረት እንዲሁም ጠቃሚ የሆነ ማንኛውንም ማስረጃ በምርጫ አስፈፃሚ ኮሚቴ አማካኝነት ወዲያውኑ ማስረከብና ያስረከቡበትን መረጃ መውሰድ ይኖርባቸዋል፤ ይህን ያልፈፀመና በማንኛውም ኃላፊነት ላይ የነበረ ተመራጭ አግባብ ባለው የህግ አካል ተጠያቂ ይሆናል፡፡ 
27.2 የሥራ ዘመናቸውን የጨረሱ የሥራ አመራርና የንዑሳን ኮሚቴ አባላት አዲስ ለሚመረጡ የሥ/አ/ኮ እና ንዑሳን ኮሚቴዎች ልምድ የማካፈልና ስለሥራቸው የማስረዳት ኃላፊነትና ግዴታ አለባቸው፡፡
 

አንቀጽ 28
ስለምርጫ አፈፃፀምና ምርጫ አስፈፃሚ 
በሥራ ላይ የነበሩት የእድሩ ሥራ አመራር ኮሚቴ አባላት የሥራ ዘመን አብቅቶ ሌሎች አዳዲስ የሥራ አመራር ኮሚቴ አባላት በሚመረጡበት ጊዜ፡- 
28.1 ነባሩ የሥራ አመራር ኮሚቴ አስመራጭ ኮሚቴ በማስመረጥ መድረኩን ይለቃል፡፡ 
28.2 ከጠቅላላ ጉባኤው ውስጥ ምርጫውን የሚያስፈጽሙ አምስት አባላት ይጠቆሙና ሦስቱ በድምጽ ብልጫ ይመረጣሉ፤ በአስመራጭ ኮሚቴነት የሚጠቆሙት ቀደም ብሎ አገልግሎት የሰጡ አባላት ብቻ ይሆናሉ፡፡ 
28.3 የምርጫ አስፈፃሚ ኮሚቴ አባላት የራሳቸውን ሰብሳቢና ፀሀፊ ከመረጡ በኋላ ለመረጧቸው ጉባኤ አሳውቀው ምርጫውን ለማስፈፀም ይሰየማሉ፡፡ 
28.4 ለእድሩ ሥራ አመራር ኮሚቴ አባልነት ይመጥናሉ የተባሉ አስራ ሁለት አባላትን ከቤቱ እንዲጠቆሙ ይደረጋል፡፡ 
28.5 በተጠቆሙት አባላት ላይ ድምጽ እንዲሰጥ ይደረጋል፤ በተገኘው የድምጽ ውጤት መሰረት አስር አባላት ይመረጣሉ፡፡ 
28.6 ከተመረጡ አባላት ውስጥ 7/ሰባቱ/ የእድሩ ሥራ አመራር ኮሚቴ አባላት ሲሆኑ ሦስቱ የእድሩ ቁጥጥር ኮሚቴ አባላት ይሆናሉ፡፡

 
28.7 የተመረጡት አዳዲስ የሥራ አመራር ኮሚቴ አባላት አጭር ስብሰባ በማድረግ ኃላፊነት ይከፋፈላሉ፤ ውጤቱንም ለምርጫ አስፈፃሚ ኮሚቴ ያሳውቃሉ፡፡ 
28.8 ለዕድሩ አማካሪና ግልግል ኮሚቴው አምስት ሰዎች በዕጩነት ቀርበው ሦስቱ በድምጽ ብልጫ ይመረጣሉ፤ እነዚህም ሊቀመንበርና ፀሀፊ ይመርጣሉ፡፡ 
28.9 የምርጫ አስፈፃሚ ኮሚቴ የእያንዳንዱን ምደባና ኃላፊነት ለጠቅላላ ጉባኤው ያሳውቃል፡፡ 
28.10 የምርጫ ሁኔታ በዚህ መልክ ከተፈፀመ በኋላ ምርጫ አስፈፃሚ ኮሚቴ የምርጫውን አፈፃፀምና ውጤት በተመለከተ ቃለ ጉባኤ ያዘጋጃል፡፡ 
28.11 በአንቀጽ 27.1 መሰረት በተሰናባቹ አመራር አባላት ኃላፊነትና ቁጥጥር ሥር የነበሩ የእድሩ ንብረት፤ መዛግብት፤ ማህተሞችና፤ ሰነዶችን ርክክብ ያስፈጽማሉ፤ ለተሰናባቹ አመራር አባላት የምስክር ወረቀት ይሰጣሉ፡፡ 
28.12 በመጨረሻም አዲስ የተመረጡ የእድሩን ዳኛ፤ ም/ዳኛ፤ ፀሐፊና ገንዘብ ያዥ ስም ዝርዝር በመግለጽ ቃለ ጉባኤውን አባሪ ያደረገ መሸኛ ደብዳቤ መፃፍና በእድሩ ማህተም በማስደገፍ ህጋዊ ለሆነ የመንግስት አካል ካሳወቁ በኋላ ኃላፊነታቸውንና ተግባራቸውን ያጠናቅቃሉ፡፡ 

አንቀጽ 29 
ቅጣት 
29.1 የዕድሩን ንብረት ከራሱ ውጭ ለሌላ አካል አውሶ የተገኘ አባል ያለምንም ማስጠንቀቂያ ከእድሩ እንዲወጣ ይደረጋል፡፡ 
29.2 እድሩ በጽሑፍ ወይንም በሌላ መንገድ ባላወቀው ሁኔታ ወርሃዊ ክፍያ በወቅቱ ያልከፈለ አባል ክፍያ ላሳለፈበት ወር 10 ብር (አሥር ብር) ይቀጣል፡፡ 
29.3 ወርሃዊ ክፍያ ለሁለት ወር ያልከፈለ አባል ክፍያ ስላለፈበት 2ኛ ወር ብር 20 /ሃያ ብር/ ይቀጣል፡፡ 
29.4 ወርሃዊ ክፍያ ለሦስት ወር ያልከፈለ ክፍያ ላቋረጠበት 3ኛ ወር ብር 40 /አርባ ብር/ ይቀጣል፡፡ 
29.5 አንድ አባል ዕድሩን ለቆ ከ4-6 ወራት ተመልሶ አባል ለመሆን ከጠየቀ የመግቢያውን 25 በመቶ ከፍሎ ይገባል፤ ከ7-12 ወራት 50 በመቶ፤ ከ12 ወራት በላይ ሙሉ ክፍያውን ከፍሎ ወደ እድሩ መመለስ ይችላል፡፡ 
29.6 ማንኛውም የእድሩ አባል በቀብር ቦታ እንዲገኝ ከእድሩ አመራር ተነግሮት ቢቀር በቀብር ስፍራ ካልተገኘ ብር 100 (መቶ ብር) ይቀጣል፤ ለሁለተኛ ጊዜ ከደገመ ብር 150 (አንድ መቶ ሃምሳ ብር) ይቀጣል፤ ለሦስተኛ ጊዜ ብር 200 (ሁለት መቶ ብር) ተቀጥቶ ማስጠንቀቂያ ደብዳቤ ይፃፍበታል፤ ይህ ሁሉ ሆኖ የማይስተካከል ከሆነ ጉዳይ ለጠቅላላ ጉባኤ ቀርቦ ውሳኔ እንዲያገኝ ይደረጋል፡፡ 
29.8 የዕድሩን መተዳደሪያ ደንብና መመሪያዎችን ያላከበረ አባል ወይንም የሥራ ኃለፊ በመጀመሪያ እንደጥፋቱ ክብደት ከ200-250 ብር ይቀጣል፡፡ በዚህ የማይታረም ከሆነ ከእድሩ እንዲወጣ ይደረጋል፡፡ 
29.9 በማንኛውም ጊዜ የእድሩን ጠ/ጉባኤ ስብሰባና የሥራ አመራር የንዑሳን ኮሚቴዎችና ስብሰባ የመረበሽ፤ የማደናቀፍ ተግባር ውስጥ የተሳተፈ፤ በሥራና ፕሮግራሞች ላይ አፍራሽ ድርጊት የፈጸመ በአንቀጽ 30.8 የተጠቀሰው ቅጣት ይፈጸምበታል፡፡ 
29.10 በየስድስት ወሩና በአመቱ ማጠቃለያ ስብሰባ ላይ እንዲገኝ በሥራ አስፈፃሚ ኮሚቴው ጥሪ ተደርጎለት ያለ ፈቃድ በስብሰባው ላይ ያልተገኘ አባል ለመጀመሪያ ጊዜ ብር 100(መቶ ብር) ለሁለተኛ ጊዜ ካልተገኘ ብር 150 /አንድ መቶ ሃምሳ ብር/ በሦስተኛ ጊዜ ብር 200 /ሁለት መቶ ብር/ ይቀጣል፡፡ 
29.13 ለአራተኛ ጊዜ ጥሪ ተደርጎለት በስብሰባ ያልተገኘ አባል በዚህ መተዳደሪያ ደንብ በአንቀጽ 30.8 የተገለጸው የቅጣት ድንጋጌ ተፈፃሚ ይሆናል፡፡ 
29.14 በሕዝብ ተመርጦ በዕድሩ ኃላፊነት ተሰጥቶት ከሕዝብ የተሰጠውን ኃላፊነትና አደራ ወደ ጎን በመተው በተለያዩ አጋጣሚ በእጁ የገባውን ገንዘብም ሆነ ንብረት ለራሱ ጥቅም ያዋለ እንደሆነ ጥፋቱ በማስረጃ የተደገፈና በተቆጣጣሪዎች የተረጋገጠ ሆኖ ለጠቅላላ ጉባኤው ቀርቦ በደንቡ አንቀጽ 29.8 በተጠቀሰው መሰረት ውሳኔ እንዲሰጠው ይደረጋል፡፡ 

አንቀጽ 30 
ስለ እድሩ እቃ ኪራይ 
30.1 የእድሩ አባል ያልሆነ የእድሩ እቃ ለግል ጉዳይ ለመገልገል ሲጠይቅ 
1. ለድንኳን ብር 1000.00
2. ለአንድ ትልቅ ጠረጴዛ ብር 30.00
3. ለአንድ ወንበር ብር 5.00
4. ለአንድ ብረት ድስት ብር 15.00
5. ለአንድ የወጥ ሳህን ብር 5.00
6. ለአንድ ጭልፋ ብር 5.00
7. ለአንድ ማንቆርቆሪያ ብር 5.00
8. ለአንድ ትሪ ብር 5.00
9. ለአንድ ትንሽ ጠረጴዛ ብር 10.00
10. ለአንድ የመመገቢያ ሳህን ብር 5.00
11. ለአንድ የውሃ መጠጫ ኩባያ ብር 5.00 ከፍሎ ለአንድ ቀን አገልግሎት መከራየት ይችላል፡፡ 
30.2 የእድሩ አባላት ለራሳቸው ብቻ ወይም ለግል ጉዳያቸው እድሩ ድንኳን፤ የመገልገያና የማብሰያ እቃዎች ለመከራየት ሲጠይቁ በአንቀጽ 35 በተራ ቁጥር 35.1 የተዘረዘረውን የኪራይ መጠን በግማሽ ከፍለው ለአንድ ቀን አገልግሎት ሊከራዩ ይችላሉ፡፡ 
አንቀጽ 31 
የፆታ አገላለጽ 
በዚህ ደንብ በተባዕታይ ፆታ የተገለፀው ለአንስታይ ፆታም ያገለግላል፡፡ 

አንቀጽ 32
ስለ ድምጽ አሰጣጥና ምልዓተ ጉባኤ መሟላት 
33.1 በማንኛውም የዕድሩ ስብሰባ ምልዓተ ጉባኤ የተሟላ የሚሆነው ከእድሩ አባላት 50+1 ወይም 51 በመቶ አባላት ሲገኙ ነው፤ ለሁለት ጊዜ ምልዓተ ጉባኤ ካልተሟላ በሦስተኛው ጊዜ በተገኙት አባላት ውሳኔ ይተላለፋል፡፡ 
33.2 ማንኛውም በአብላጫ ድምጽ ያገኘ ውሳኔ ተቀባይነት ይኖረዋል፡፡   

አንቀጽ 33
ስለደንብ ማሻሻልና ተጨማሪ መመሪያዎች ስለማውጣት 
33.1 ይህ ደንብ በሥራ አመራር ኮሚቴ እየተገመገመ አስፈላጊ ሆኖ በተገኘበት ጊዜ በጠቅላላ ጉባኤው ሊሻሻልና ሊለወጥ ይችላል፡፡ 
33.2 ከእድሩ አባላት 1/3ኛው የእድሩ ደንብ እንዲሻሻል በፅሁፍ ሲጠይቁ ጉዳዩ ለጠቅላላ ጉባኤ ቀርቦ ይታያል፡፡ 
33.3 ደንቡ የሚሻሻለው በ2/3 የእድሩ አባላት ሲደገፍ ነው፡፡ 

አንቀጽ 34 
የተሻሩ ደንቦች 
ግንቦት 01 ቀን 2010 ዓ.ም በሥራ ላይ ውሎ የነበረው የእድሩ መተዳደሪያ ደንብ ከነማሻሻያዎቹ በዚህ ደንብ ተሽሯል፡፡ 

አንቀጽ 36 
ደንቡ የሚጸናበት ጊዜ 
ይህ ደንብ ሐምሌ 01 ቀን 2014 ዓ.ም ጀምሮ የፀና ይሆናል፡፡ 

ግንቦት 28 ቀን 2014 ዓ.ም
አዲስ አበባ ኮልፌ ቀራኒዮ ክፍለ ከተማ ወረዳ 7 የቤቴል ሆስፒታል አካባቢ፡፡
 






	
   
